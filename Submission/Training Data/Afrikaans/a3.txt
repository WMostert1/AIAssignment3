’n Gradeplegtigheid in Hokkaido Prefektuur met die Hinomaru en die vlag van Hokkaido Prefektuur. Die skool se eie vlag is op ’n paal aan die spreker se regterkant.

Sedert die einde van die Tweede Wêreldoorloghet die Departement van Onderwys verklarings en regulasies uitgereik om die gebruik van die Hinomaru en Kimigayo in skole onder hulle jurisdiksie te bevorder. Die eerste dergelike verklaring is in 1950 uitgereik en het gesê dat dit wenslik is, maar nie ’n vereiste nie, om albei simbole te gebruik. Hierdie begeerte is later uitgebrei om die gebruik van albei simbole op nasionale vakansiedae en gedurende seremoniële gebeure aan te moedig en om verdedigingsopvoeding te bevorder.[35] In ’n verwerking van die onderwysriglyne in 1989 het die LDP-beheerde regering daarop aangedring dat die vlag tydens skoolseremonies gebruik moet word en dat die nodige respek aan die vlag en die Kimigayo betoon moet word.[102] Strawwe vir nienakoming deur skoolamptenare is ook in hierdie verwerking vasgestel.[35]

Die kurrikulumriglyne wat in 1999 deur die Departement van Onderwys uitgegee is (na die Wet op die Nasionale Vlag en Volkslied) skryf voor dat “tydens opening- en gradeplegtighede moet skole die vlag van Japan hys en studente moet aangemoedig word om die Kimigayo te sing, gegewe die betekenis van die vlag en lied.”[103] Verder het die departement se kommentaar op die kurrikulumriglyn voorgestel dat, “gegewe die groeiende internasionalisme, saam met die kweek van patriotisme en bewustheid van om Japannees te wees, is dit belangrik om skiilkinders se respekvolle houding jeens die vlag en Kimigayo te koester sodat hulle kan grootword as gerespekteerde Japannese burgers in ’n internasionale samelewing.”[104] Die departement het ook verklaar dat indien Japannese studente nie hul eie simbole kan respekteer nie, hulle ook nie in staat sal wees om die simbole van ander nasies te respekteer nie.[105]

Skole is die middelpunt van kontroversie oor die vlag en volkslied.[36] Die Tokio-onderwysraad vereis die gebruik van die vlag en volkslied by gebeure wat onder hulle jurisdiksie val. Dit is van so ’n aard dat onderwysers albei simbole moet eerbiedig of die risiko loop om hul werk te verloor.[106] Sommige onderwysers beweer dat sulke reëls die Japannese grondwet minag maar die Raad argumenteer dat skole regeringsinstellings is en dat onderwysers daarom aan hul leerlinge moet leer om goeie Japannese burgers te wees.[14] As ’n teken van protes het sommige skole geweier om die Hinomaru te vertoon en sommite ouers het die vlag afgeruk.[36] Onderwysers kon nie slaag in ’n kriminele klag teen die goewerneur van Tokio, Shintarō Ishihara, en senior amptenare wat onderwysers gedwing het om die Hinomaru en Kimigayo te eerbiedig nie.[107] Na aanvanklike opposisie aanvaar die Japan Onderwysersunie die gebruik van albei simbole.; die kleiner Geheel Japan Onderwysers- en Personeelunie staan egter albei simbole en die gebruik daarvan in skole teen.[108]
Ander vlae
Wysig
Militêre vlae
Wysig

Die Japannese Selfverdedigingsmag en die Japannese Grondselfverdedigingsmat gebruik ’n weergawe van die sonskyfontwerp met agt rooi strale wat uitwaards strek, genaamd Hachijō-Kyokujitsuki. ’n Goue fraaiing lê gedeeltelik om die rand.[3]

’n Bekende variant van die sonskyfontwerp is die sonskyf met sestien rooi strale in ’n Siemenssterformasie, wat histories deur Japan se weermag, in besonder die Japannese Keiserlike Leër en die Japannese Keiserlike Vloot. Die vaandel, bekend in Japannees as die Jyūrokujō-Kyokujitsu-ki, is aanvanklik aanvaar as oorlogsvlag op 15 Mei 1870 en is gebruik tot aan die einde van die Tweede Wêreldoorlog. Dit is op 30 Junie 1954 heraanvaar en word nou gebruik as die oorlogsvlag en vlootvaandel van die Japannese Grondselfverdedigingsmag (JGSVM) en die Japannese Maritiemeselfverdedigingsmag (JMSVM).[3] In die omliggende Asiese lande wat deur Japan geokkupeer is toep hierdie vlag nog negatiewe herinnering op.[109] Die JMSVM maak ook gebruik van ’n wimpel. Dit is aanvanklik in 1914 aanvaar en toe weer in 1965. Die wimpel bestaan uit ’n vereenvoudigde weergawe van die vlootvaandel aan die vlagpaalkant met die res van die wimpel in wit. Die verhouding van die wimpel is tussen 1:40 en 1:90.[110]

Die Japannese Lugselfverdedigingsmag (JLSVM) wat in 1952 onafhanklik gestig is gebruik slegs die sonskyf as embleem.[111] Die is die enigste tak van die weermag met ’n embleem wat nie die Keiserlike Standaard as basis gebruik nie. Die tak het egter ’n vaandel om tydens parades en op basisse te vertoon. Die vaandel is in 1972 geskep en is die derde een wat die JLSVM sedert stigting gebruik. Die vaandel bevat die embleem van die tak in die middel van ’n blou agtergrond.[112]

Hoewel dit nie ’n amptelike nasionale vlag is nie, het die Z-seinvlag ’n groot rol in Japannese vlootgeskiedenis gespeel. Op 27 Mei 1905 het admiraal Heihachirō Tōgō van die Mikasa voorberei om die Russiese Oosse-vloot aan te val. Voor die slag van Tsushima begin het, het Tōgō die Z-vlag op die Mikasa gehys, die Russiese vloot aangeval en die slag vir Japan gewen. Die boodskap wat die hys van die vlag vir die bemanning beteken het was: “Die lot van Keiserlike Japan lê in hierdie seeslag; alle hande moet saamwerk en hul beste lewer.” Die Z-vlag is ook op die vliegdekskip Akagi gehys op die vooraand van Japan se aanval op Pearl Harbor, Hawaii, in Desember 1941.[113]

    Oorlogsvlag van die Japannese Keiserlike Leër (十六条旭日旗?)

    Vlag van die Japannese Grondselfverdedigingsmag (八条旭日旗?)

    Vlag van die Japannese Keiserlike Vloot (1889–1945) en Japannese Maritiemeselfverdediginsmag (1954–huidig) (十六条旭日旗?)

    Vlag van die Japannese Lugselfverdedigingsmag

    Rondeau van die JLSVM

Keiserlike vlae
Wysig

Vlae is vir die eerste keer in 1870 vir die Japannese Keiser, (toe Keiser Meiji), die Keiserin en ander lede van die keiser se familie geskep.[114] Die keiser se vlag is aanvanklik versier met ’n son in die middel van ’n kunspatroon. Hy het vlae gehad wat op land en see en wanneer hy in ’n koets was vertoon moes word. Die keiserlike familie het ook vlae gekry om op see en op land te gebruik (een vir wanneer hulle te voet was en een koetsvlag). Die koetsvlae was ’n eenkleurige krisant met sestien blomblare in die middel van ’n eenkleurige agtergrond.[65] Gebruik van hierdie vlae is in 1889 laat vaar toe die Keiser besluit het om ’n krisant op ’n rooi agtergrond as sy eie vlag te gebruik. Met klein veranderinge in die kleurskakering en vlagverhouding is die vlae wat in 1889 in gebruik geneem is, vandag steeds in gebruik deur die keiserlike familie.[115][116]

Die huidige keiserlike vlag is ’n goue krisant met sestien blomblare op ’n rooi agtergrond met ’n vlagverhouding van 2:3. Die Keiserin gebruik dieselfde vlag maar dan in die vorm van ’n swaelstert. Die kroonprins en kroonprinses gebruik dieselfde vlag maar dan met ’n kleiner krisant en ’n wit rand in die middel van die vlag.[117] Die krisant word reeds sedert die tyd van Keiser Go-Toba in die 12de eeu met die keiserlike troon in Japan verbind maar dit het eers in 1868 die eksklusiewe simbool van die keiserlike troon geword.[114]

    Standaard van die Japannese Keiser

    Standaard van die Japannese Keiserin

    Standaard van die Japannese kroonprins

    Standaard van die Japannese kroonprinses

Subnasionale vlae
Wysig
Die Japannese vlag met die vlae van Okinawa Prefektuur en Urasoe

Elk van Japan se 47 prefekture het ’n vlag in die gelykenis van die nasionale vlag deurdat dit ’n simbool genaamd ’n mon bevat op ’n eenkleurige agtergrond (met die uitsondering van Ehime wat ’n simbool op ’n tweekleurige agtergrond gebruik).[118] Daat is verskeie prefektuurvlae, soos dié van Hirosjima, wat se spesifikasies ooreenstem met die Hinomaru (2:3-verhouding, mon in die middel en 3/5 van die lengte van die vlag).[119] Sommige van die mon vertoon die naam van die prefektuur in Japannese karakters; ander is gestileerde uitbeeldings van die ligging of ’n ander uitstaande kenmerk van die prefektuur. ’n Voorbeeld van ’n prefektuurvlag is dié van Nagano waar die oranje katakana-karakter ナ (na) in die midder van ’n wit skyf vertoon word. Een interpretasie van die mon is dat die na-simbool ’n berg voorstel en die wit skyf ’n meer. Die oranje kleur stel die son voor terwyl die wit die sneeu van die gebied voorstel.[120]

Munisipaliteite kan ook hul eie vlae aanneem. Die ontwerpe van die stadsvlae is soortgelyk aan die prefektuurvlae: ’n mon op ’n eenkleurige agtergrond. ’n Voorbeeld is die vlag van Amakusa in Kumamoto Prefektuur: die stadsembleem is saamgestel uit die katakana-karakter ア (a) en is omring deur golwe.[121] Hierdie simbool is gesentreer op ’n wit vlag met ’n verhoudign van 1:1,5.[122] Die stadsembleem en die vlag is in 2006 in gebruik geneem.[122]
Afgeleide vlae
Wysig
Vorige vlag van Japan Pos (1872-1887)

Bykomend tot die militêre vlae is verskeie ander vlagontwerpe deur die nasionale vlag geïnspireer. Die vorige vlag van Japan Pos het uit die Hinomaru bestaan met ’n horisontale rooi balk in die middel van die vlag. Daar was ook ’n dun wit fraaiing om die rooi skyf. Dit is later vervang deur ’n vlag met die 〒-teken in rooi op ’n wit agtergrond.[123]

Twee onlangs ontwerpte nasionale vlag herinner aan die vlag van Japan. In 1971 het Bangladesj onafhanklikheid van Pakistan verkry en die vlag van Bangladesj aanvaar bestaande uit ’n groen agtergrond met ’n rooi skyf, net links van die middel van die vlag, en ’n goue kaart van Bangladesj daarop. Die huidige vlag wat in 1972 aanvaar is het die goue kaart laat vaar. Die regering van Bangladesj noem die skyf amptelik ’n sirkel;[124] die rooi stel die bloed voor wat gevloei het om die land te skep.[125] Die eilandvolk van Palau gebruik ook ’n soortgelyke vlag maar die kleurskema verskil. Hoewel die Regering van Palau nie die vlag van Japan as ’n invloed op hul nasionale vlag noem nie, het Japan Palau van 1914 tot 1944 geadministreer.[126] Die vlag van Palau is ’n goudgeel volmaan net links van die middel op ’n hemelsblou agtergrond.[127] Die maan stel vrede en ’n jong volk voor terwyl die blou agtergrond Palau se oorgang na selfregering van 1981 tot 1994 (toe sy volle onafhanklikheid verkry het) voorstel.[128]

Die Japannese vlootvaandel het ook ander vlae beïnvloed. Een so ’n ontwerp word deur die Asahi Shimbun gebruik. Onderaan die vlagpaalkant van die vlag word een kwart van die skyf vertoon. Die kanji-karakter 朝 word ook op die vlag vertoon in wit en beslaan die grootste gedeelte van die skyf. Die strale sprei uit van die son af met ’n totaal van dertien stale in wit en rooi onderskeidelik.[129][130] Die vlag word dikwels gesien by die Nasionale Hoërskole Bofbalkampioenskap waarvan Asahi Shimbun die hoofborg is.[131] Die rangvlae en -vaandels van die Japannese Keiserlike Vloot is ook gebaseer op die ontwerp van die vlootvaandel.[132]